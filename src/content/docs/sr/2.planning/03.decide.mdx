---
title: Одлучите да ли желите да процес дигитализације обавите самостално или да за то ангажујете спољне сараднике
---
Процените своје могућности за дигитализацију. Најјефтиније је да процес дигитализације урадите сами што је више могуће, али потрудите се да имате добар преглед свих опција! Шта се зна о дигитализацији грађе и објеката коју желите да дигитализујете у вашој установи? Да ли имате људство који поседује неопходне вештине и каква је опрема доступна у установи? Који додатни ресурси или обуке би били неопходни? Овај Приручник не само да ће вам помоћи да прођете кроз кораке дигитализације, већ обезбеђује и листе бесплатних и/или широко доступних алата и курсева. Препоручујемо да се удружите са вашим националним или тематским агрегатором. Листа је доступна у одељку "Алати" на крају овог поглавља.

Када знате шта треба да се уради и како, у стању сте да процените трошкове и упоредите их са бенефитима које очекујете. Потребно је спровести анализу трошкова и бенефиција да бисте размотрили да ли дигитализација треба да се обави унутар установе, препусти спољним сарадницима или спроведе као комбинација претходна два. Треба проценити који је најбољи избор за ваш пројекат. Технолошки напредак на дигитализацији докумената, аудио/видео грађе или скенирању 3D објеката се брзо развија, тако да је доступно више јефтиних опција него икада. О доступним технологијама и алатима прочитајте у 3. поглављу "Дигитализација изабраних објеката или грађе".

Ако одлучите да део процеса дигитализације доделите сарадницима ван установе, потребно је да размотрите ограничења различитих техника скенирања и снимања, као и да анализирате и процените резултате. Када за послове на дигитализацији ангажујете спољне сараднике, потражите техничке савете стручњака који имају искуства у области дигитализације културног наслеђа или у другим сличним или релевантним областима.
