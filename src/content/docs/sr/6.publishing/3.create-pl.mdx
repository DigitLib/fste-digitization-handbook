---
title: Прављење платформе
---

##### Ауторска права.
Ваш циљ је да сачувате културно наслеђе и учините га јавно доступним.

Уколико сте ви носиоци ауторских права дигиталне грађе коју објављујете требали бисте да је објавите под лиценцом Creative Commons Attribution 4.0 International (CC BY 4.0), која дозвољава било какву употребу материјала са навођењем извора.

Ако нико не поседује ауторска права на грађу коју планирате да објавите, користите CC0 1.0 Universal (CC0 1.0) Public Domain Dedication.

Неопходно је прегледати грађу и проверити да ли ауторска права спречавају коришћење CC BY или CC0. На пример, не може се користити грађа ако власник ауторских права није дао дозволу за коришћење, ако је статус ауторских права непознат и уколико је садржај грађе осетљив или подлеже под нека друга права. Неопходно је, такође, придржавати се Закона о заштити података о личности, према живим личностима о којима се објављују подаци у дигитализованој грађи.

Поставите себи питање: колико примерака грађе планирамо у колекцији, која права имамо да објављујемо грађу на мрежи и можемо ли користити CC BY, CC0 или неку другу изјаву о ауторским правима?

Поделите сву грађу на следеће категорије:
* нису потребне дозволе;
* дозволе су већ дате;
* дозволе се могу тражити;
* непознат статус ауторских права;
* објављивање није могуће.

Ако радите са ограниченим буџетом, за почетак можете дигитализовати материјале за које нису потребне дозволе или са грађом коју сматрате најкориснијом, и од тога направите пилот вашег програма дигитализације.

Приступачност. Имплементација инклузивног дизајна у функционалност платформе омогућиће особама са инвалидитетом да ефикасно користе ваш дигитални садржај. Тешко је направити веб сајт на коме сви садржаји раде за све – на пример глуви и слепи људи имају потпуно различите потребе. Приступачност значи да ниједан корисник неће бити искључен, а не да ће све функционисати савршено за све. Креирање платформе засноване на добрим принципима приступачности користиће свима, не само особама са инвалидитетом - али ће особе са инвалидитетом бити више погођене уколико је дизајн платформе није прилагођен.

Повећајте видљивост тако што ћете своју дигитализовану колекцију поделити са Европеаном и светом. Погледајте одељак Алати на крају овог поглавља.
